Clipped from: [https://www.teetkm.gr/%cf%88%ce%b7%cf%86%ce%af%cf%83%cf%84%ce%b7%ce%ba%ce%b5-%ce%b7-%cf%81%cf%8d%ce%b8%ce%bc%ce%b9%cf%83%ce%b7-%ce%b3%ce%b9%ce%b1-%cf%84%ce%bf%cf%85%cf%82-%ce%b4%ce%b1%cf%83%cf%89%ce%b8%ce%ad%ce%bd%cf%84/](https://www.teetkm.gr/%cf%88%ce%b7%cf%86%ce%af%cf%83%cf%84%ce%b7%ce%ba%ce%b5-%ce%b7-%cf%81%cf%8d%ce%b8%ce%bc%ce%b9%cf%83%ce%b7-%ce%b3%ce%b9%ce%b1-%cf%84%ce%bf%cf%85%cf%82-%ce%b4%ce%b1%cf%83%cf%89%ce%b8%ce%ad%ce%bd%cf%84/)

![Exported image](Exported%20image%2020260211194253-0.jpeg)

Με νομοθετική παρέμβαση του Yπουργείου Περιβάλλοντος, η οποία ψηφίσθηκε την περασμένη Τρίτη, επιλύεται το ζήτημα της χρόνιας αμφισβήτησης από το Δημόσιο της κυριότητας των δασωθέντων αγρών.  
Οι εκτάσεις αυτές υπολογίζονται σε 6,9 εκατ. στρέμματα και αποτελούν εκτάσεις αγροτικού χαρακτήρα, οι οποίες δασώθηκαν λόγω εγκατάλειψής τους σε δύσκολες ιστορικές συνθήκες αλλά και της σημερινής ή της μελλοντικής αξιοποίησής τους.  
Προβλέπονται μεταξύ άλλων τα εξής:

1. Το Δημόσιο δεν προβάλλει πλέον δικαιώματα κυριότητας σε εκτάσεις που είχαν αγροτική μορφή στις αεροφωτογραφίες του 1945 ή του 1960, ανεξάρτητα από τη μορφή που έχουν σήμερα, παρά μόνο αν το ίδιο έχει τίτλους ιδιοκτησίας.
2. Εάν το γεωτεμάχιο ήταν αγροτικής μορφής στο παρελθόν, αλλά σήμερα είναι δάσος και έως 30 στρέμματα, θα επιτρέπεται μόνο η χρήση του για γεωργική και δενδροκομική εκμετάλλευση, χωρίς δυνατότητα περαιτέρω αλλαγής χρήσης.
3. Εάν το γεωτεμάχιο ήταν αγροτικής μορφής το 1945 ή το 1960 και σήμερα θεωρείται δασική έκταση, δεν υπάγεται πλέον στη δασική νομοθεσία και επιτρέπονται όλες οι χρήσεις.

Προϋπόθεση είναι να αποδειχθεί η κυριότητα ή ο νομικός δεσμός του ιδιοκτήτη με το ακίνητο, κάτι που δεν γίνεται απαραίτητα μόνο με τίτλους αλλά και με οποιοδήποτε θεσμικά προβλεπόμενο αποδεικτικό στοιχείο από το οποίο πιθανολογείται ο νομικός δεσμός με το ακίνητο.  
Ο Υπουργός Περιβάλλοντος και Ενέργειας κ. Κώστας Σκρέκας, δήλωσε: «Με σεβασμό στις αποφάσεις του Συμβουλίου της Επικρατείας, του Αρείου Πάγου και κυρίως στις διατάξεις του Συντάγματος, λύνουμε τα προβλήματα που αναδείχθηκαν από την ανάρτηση των δασικών χαρτών προκειμένου να ολοκληρώσουμε αυτή τη μεγάλη μεταρρύθμιση. Με τη διάταξη για τους δασωθέντες αγρούς, δίνουμε τη δυνατότητα να καλλιεργηθούν ξανά εκτάσεις που παρέμεναν ανεκμετάλλευτες επί δεκαετίες. Το επόμενο διάστημα θα προσπαθήσουμε να διευθετήσουμε και το ζήτημα των εκχερσωμένων πρώην δασικών εκτάσεων. Η κύρωση των δασικών χαρτών κατοχυρώνει την προστασία του περιβάλλοντος, της δημόσιας περιουσίας και των νόμιμων ατομικών δικαιωμάτων των πολιτών. Συμβάλλει, επίσης, στη δημιουργία ενός ξεκάθαρου πλαισίου για τις χρήσεις γης, ενώ ανοίγει τον δρόμο για την ολοκλήρωση του Κτηματολογίου, το οποίο επίσης αποτελεί σημαντική μεταρρύθμιση για την προστασία της περιουσίας των πολιτών και τη διασφάλιση του δημοσίου συμφέροντος».  
Δείτε τον νόμο 4915/2022 (Α΄ 63/24.03.2022) που περιλαμβάνει τις διατάξεις για τους δασωθέντες αγρούς (άρθρο 93) [ΕΔΩ](https://www.teetkm.gr/wp-content/uploads/2022/03/%CE%95%CE%94%CE%A9-5.pdf)