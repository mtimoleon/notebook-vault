Clipped from: [https://www.imerisia.gr/epiheiriseis/energeia/55070_petrelaio-fysiko-aerio-i-reyma-poio-systima-thermansis-telika-symferei](https://www.imerisia.gr/epiheiriseis/energeia/55070_petrelaio-fysiko-aerio-i-reyma-poio-systima-thermansis-telika-symferei)

![Exported image](Exported%20image%2020260211195836-0.jpeg)

Προβληματισμένος (και δίκαια) είναι σήμερα ο μέσος Έλληνας καταναλωτής στην αναζήτηση της πλέον συμφέρουσας **ενεργειακής λύσης** **για το… πορτοφόλι του προκειμένου να καταφέρει να** **ζεσταθεί** **το δύσκολο, επικείμενο χειμώνα.**  
Οι τιμές του [πετρελαίου](https://www.imerisia.gr/taxonomy/term/104) και του [φυσικού αερίου](https://www.imerisia.gr/taxonomy/term/105) αλλάζουν από ώρα σε ώρα και οι χθεσινές προβλέψεις πέφτουν έξω σήμερα, ενώ οι σημερινές θα πέσουν έξω αύριο. Χαρακτηριστική είναι η βουτιά που έκανε τελικά το [πετρέλαιο θέρμανσης](https://www.imerisia.gr/taxonomy/term/104) την τελευταία στιγμή με αποτέλεσμα να πέσουν οι τιμές κάτω από το φράγμα των 1,40 ευρώ το λίτρο, όταν οι προβλέψεις έκαναν λόγο για 1,55 ευρώ το λίτρο.  
Και πάλι, ωστόσο, **η τιμή του είναι κατά 20 λεπτά ακριβότερο από πέρσι στην έναρξη της διάθεσης, δηλαδή κατά 18%.**   
Η βουτιά στην τιμή του πετρελαίου θέρμανσης ανατρέπει τις ισορροπίες στο crash test με το φυσικό αέριο, καθώς υπήρχε η βεβαιότητα τα προηγούμενα 24ωρα πως θα είναι τελικά φέτος σημαντικά ακριβότερο από το φυσικό αέριο. Εν τέλει το πετρέλαιο θέρμανσης παραμένει ακριβότερο αλλά με μικρότερη διαφορά, καθώς **η «ψαλίδα» τουλάχιστον για τον Οκτώβριο περιορίζεται στο 18%**: 

- Φυσικό αέριο: 0,11 ευρώ ανά θερμική κιλοβατώρα
- Πετρέλαιο θέρμανσης: 0,13 ευρώ ανά θερμική κιλοβατώρα 

Ωστόσο αυτή η διαφορά δεν είναι καθόλου σίγουρο πως θα διατηρηθεί σε αυτό το επίπεδο καθόλη την διάρκεια του χειμώνα, καθώς οι τιμές ανεβοκατεβαίνουν ως ασανσέρ και οι κρατικές επιδοτήσεις αλλάζουν μήνα - μήνα.  
Τώρα, ωστόσο, που η τιμή διάθεσης του πετρελαίου θέρμανσης είναι δεδομένη, η «Η» ετοίμασε έναν **πλήρη οδηγό επιβίωσης στο δύσκολο χειμώνα που έρχεται σε συνεργασία με τον Μιχάλη Χριστοδουλίδη, Ενεργειακό Επιθεωρητή – Μηχανολόγο Μηχανικό ΑΠΘ.**   
Επισημαίνεται πως οι τιμές για την θέρμανση ενός διαμερίσματος 100τ.μ. είναι μειωμένες κατά περίπου 30% - 40% από το κόστος για τη θέρμανση μιας μονοκατοικίας της ίδιας επιφάνειας στην ίδια περιοχή.  

![Exported image](Exported%20image%2020260211195837-1.jpeg)

Ο Μιχάλης Χριστοδουλίδης, Ενεργειακός Επιθεωρητής – Μηχανολόγος Μηχανικός στο ΑΠΘ    

## **Crash test / Διαμέρισμα**

Ποιος είναι σήμερα ο φθηνότερος τρόπος θέρμανσης σε **ένα διαμέρισμα 100 τ.μ.** **μέτρια θερμικά μονωμένο** **εντός του αστικού ιστού της Αθήνας** και στην Β Κλιματική ζώνη (Λεκανοπέδιο Αθηνών);

### Πετρέλαιο θέρμανσης

- **Σύστημα θέρμανσης με πετρέλαιο**, με 8ωρη λειτουργία του συστήματος θέρμανσης την ημέρα και θερμοκρασία θερμοστάτη στους 20℃.

Στην περίπτωση αυτή μιλάμε για κατανάλωση πετρελαίου ύψους 5,03lt/ημέρα, δηλαδή 150 λίτρα το μήνα, που αντιστοιχεί σε 1.582,50 θερμικές ΚWh το μήνα με βαθμό απόδοσης του καυστήρα στο 88%.  
Με τιμή του λίτρου πετρελαίου στα 1,38€/lt  (όπου συμπεριλαμβάνεται και η επιδότηση των 0,25€) ή αλλιώς 0,13€ η θερμική κιλοβατώρα, **το πετρέλαιο θέρμανσης θα κοστίσει 206€ τον μήνα**

### Φυσικό αέριο

- **Σύστημα θέρμανσης με φυσικό αέριο**, με 8ωρη λειτουργία του συστήματος θέρμανσης την ημέρα με θερμοκρασία θερμοστάτη στους 20℃.

Αυτό σημαίνει κατανάλωση αερίου που αντιστοιχεί σε ==52,75 θερμικές KWh== την ημέρα, δηλαδή τον μήνα 1582,50 KWh με βαθμό απόδοσης του καυστήρα στο 88% (συμβατικός λέβητας, όχι συμπύκνωσης).  
Με τιμή θερμικής κιλοβατώρας στα 0,11€ (περιλαμβάνει και την επιδότηση των 9 λεπτών την κιλοβατώρα) **το φυσικό αέριο θα κοστίσει 174€ τον μήνα**

### Πόσο ωφελεί η εξοικονόμηση; 

Ενδεικτικά αναφέρουμε ότι για κάθε ένα βαθμό θερμοκρασίας στον θερμοστάτη κάτω από τους 20℃ μειώνεται η κατανάλωση του καυσίμου (πετρέλαιο ή αέριο) κατά 8% - 10%

### Κλιματιστικά **inverter** 

- **Σύστημα θέρμανσης με κλιματιστικά inverter** Α++ (1 τεμ. 18.000 Btu και 2 τεμ. 9.000 Btu) για μέσο χρόνο λειτουργίας 8 ώρες την ημέρα.

Αυτά θα καταναλώσουν συνολικά 24,50 KWh την ημέρα και με 27 λεπτά την ΚWh (τρίτη κλίμακα επιδότησης) αυτό θα κοστίσει 6,61€ την ημέρα, δηλαδή **με κλιματιστικά inverter τελευταίας γενιάς, η θέρμανση θα κοστίσει τον μήνα 198€.** 

### Παλαιά κλιματιστικά **inverter** 

- **Σύστημα θέρμανσης με κλιματιστικά μη** **inverter****, 20ετίας** (1 τεμ 18.000Btu και 2 τεμ 9.000Btu) για μέσο χρόνο λειτουργίας 8 ώρες την ημέρα.

Αυτά θα καταναλώσουν συνολικά 35,10 KWh την ημέρα και με 27 λεπτά την ΚWh (τρίτη κλίμακα επιδότησης) αυτό θα κοστίσει 9,47€ την ημέρα, δηλαδή **με κλιματιστικά μη inverter παλαιάς γενιάς, η θέρμανση θα κοστίσει 284€ το μήνα.** 

### **Ηλεκτρικά σώματα και θερμάστρες** 

- **Σύστημα θέρμανσης με ηλεκτρικά σώματα ή ηλεκτρικές θερμάστρες (**3 τεμ 2000W) για μέσο χρόνο λειτουργίας 8 ώρες την ημέρα.

Αυτά θα καταναλώσουν συνολικά 48,00 KWh την ημέρα και με 27 λεπτά την ΚWh (τρίτη κλίμακα επιδότησης) αυτό θα κοστίσει 12,96€ την ημέρα, δηλαδή **με ηλεκτρικά σώματα και θερμάστρες παλαιάς γενιάς, η θέρμανση θα κοστίσει 389€ το μήνα.** 

### Αντλίες θερμότητας

- **Σύστημα θέρμανσης με Αντλία Θερμότητας αέρα-νερού**, (8ΚW) υψηλής ενεργειακής απόδοσης (Α+, COP\>3.20) μεσαίων θερμοκρασιών (προσαγωγή ζεστού νερού στα καλοριφέρ 55℃) για 8 ώρες λειτουργίας. 

Με αυτό το σύστημα θα έχουμε μια μέση ημερήσια κατανάλωση 16,00 KWh, άρα τον μήνα 480 KWh επι 27 λεπτά την κιλοβατώρα, **με αντλίες θερμότητας, η θέρμανση θα κοστίσει 130€ το μήνα.**

### Συμπέρασμα

Από τα στοιχεία αυτά προκύπτει, λοιπόν, πως: 

- το φθηνότερο σύστημα θέρμανσης είναι οι αντλίες θερμότητας αέρα - νερού και
- το ακριβότερο σύστημα είναι τα ηλεκτρικά σώματα και οι θερμάστρες 

Η διαφορά ανάμεσα σε **πετρέλαιο θέρμανσης και φυσικό αέριο** περιορίζεται στα 32 ευρώ, καθώς σε επίπεδο μονάδας μέτρησης (ευρώ ανά θερμική κιλοβατώρα) η ψαλίδα της διαφοράς έχει κλείσει για τον Οκτώβριο τουλάχιστον στο 18%, αφού το φυσικό αέριο κοστίζει 0,11 ευρώ ανά KWh ενώ το πετρέλαιο θέρμανσης διατίθεται τελικά 0,13€ την θερμική κιλοβατώρα. Η διαφορά δηλαδή είναι της τάξης των 2 λεπτών ανά θερμική κιλοβατώρα.   
Αντίστοιχα φτηνό σύστημα θέρμανσης- φτηνότερο και από το φυσικό αέριο είναι τα κλιματιστικά inverter τελευταίας γενιάς Α++. Αντίθετα όμως, τα παλαιά κλιματιστικά που δεν είναι τεχνολογίας inverter είναι ακριβότερα και από το πετρέλαιο και μάλιστα κατά 38%.

![Exported image](Exported%20image%2020260211195843-2.jpeg)

## **Crash test / Μονοκατοικία** 

Ποιος είναι αντίστοιχα ο φθηνότερος τρόπος θέρμανσης για μία **τυπική μονοκατοικία 100 τμ, θερμικά μονωμένης, εντός του αστικού ιστού της Αθήνας** και στην Β Κλιματική ζώνη (Λεκανοπέδιο Αθηνών);

### Πετρέλαιο θέρμανσης

- **Σύστημα θέρμανσης με πετρέλαιο,** με 8ωρη λειτουργία του συστήματος θέρμανσης την ημέρα και θερμοκρασία θερμοστάτη στους 20 βαθμούς Κελσίου.

Στην περίπτωση αυτή μιλάμε για κατανάλωση πετρελαίου ύψους 7lt/ημέρα (ή 73,85 KWh την ημέρα), δηλαδή 210 λίτρα το μήνα (ή 2.215,5 KWh, 1lt ισοδυναμεί με 10,55 KWh).  
Με μια πετρελαϊκή τιμή στα 1,38 ευρώ/lt (όπου συμπεριλαμβάνεται και η επιδότηση των 0,25 ευρώ) ή 0,13€ την θερμική κιλοβατώρα:  Η λύση αυτή **κοστίζει 288€ τον μήνα**

### **Φυσικό αέριο**   

- **Σύστημα θέρμανσης με φυσικό αέριο,** με 8ωρη λειτουργία του συστήματος θέρμανσης την ημέρα και θερμοκρασία θερμοστάτη στους 20 Κελσίου.

Αυτό σημαίνει κατανάλωση αερίου που αντιστοιχεί σε 73,85 θερμικές KWh την ημέρα, δηλαδή τον μήνα 2215,5 KWh. Με τιμή θερμικής κιλοβατώρας στα 0,11 ευρώ (τόσο κλείδωσε για τον Οκτώβριο) που περιλαμβάνει και την επιδότηση των 9 λεπτών την κιλοβατώρα: **Η λύση αυτή κοστίζει 221,55 € το μήνα.**

### Πόσο ωφελεί η εξοικονόμηση; 

Ενδεικτικά αναφέρουμε ότι **για κάθε ένα βαθμό θερμοκρασίας στον θερμοστάτη κάτω από τους 20 βαθμούς Κελσίου**, μειώνεται η αντίστοιχη κατανάλωση του καυσίμου (πετρελαίου ή φυσικού αερίου) κατά 8%.

### Κλιματιστικά **inverter** 

- **Σύστημα θέρμανσης με κλιματιστικά inverter** (1 τεμάχιο 18.000 Btu και 2 τεμάχια 9.000Btu) για μέσο χρόνο λειτουργίας 8 ωρών την ημέρα.

Τα κλιματιστικά θα καταναλώσουν συνολικά 26,50 KWh την ημέρα, με τιμή 27 λεπτά ανά ΚWh (τρίτη κλίμακα επιδότησης). Η λύση αυτή μας κοστίζει 7,15 ευρώ την ημέρα, δηλαδή **περίπου 215 ευρώ το μήνα.**

### Αντλίες νερού 

- **Σύστημα θέρμανσης με Αντλία Θερμότητας αέρα-νερού**, (8ΚW) υψηλής ενεργειακής απόδοσης (Α+, COP\>3.20) μεσαίων θερμοκρασιών (προσαγωγή ζεστού νερού στα καλοριφέρ στους 55 βαθμούς Κελσίου).

Για 8 ώρες λειτουργίας, έχουμε μια μέση ημερήσια κατανάλωση 20 KWh, άρα το μήνα 600 KWh επι 27 λεπτά την κιλοβατώρα. Επομένως, η λύση αυτή μας **κοστίζει 162 ευρώ το μήνα.**

### Συμπέρασμα

Από τα στοιχεία αυτά προκύπτει, λοιπόν, πως: 

- το φθηνότερο σύστημα θέρμανσης είναι και πάλι αυτό της αντλίας θερμότητας αέρα-νερού και
- το ακριβότερο σύστημα είναι αυτό του καυστήρα πετρελαίου (δεν έχει υπολογιστεί η θέρμανση με ηλεκτρικά σώματα)   

Η διαφορά ανάμεσα σε πετρέλαιο θέρμανσης και φυσικό αέριο περιορίζεται στα 67 ευρώ, καθώς σε μονάδα μέτρησης η ψαλίδα της διαφοράς έχει κλείσει στο 15%, καθώς το φυσικό αέριο κοστίζει 0,11 ευρώ ανά KWh ενώ το πετρέλαιο θέρμανσης διατίθεται τελικά 0,13€ την θερμική κιλοβατώρα  

![Exported image](Exported%20image%2020260211195845-3.jpeg)

Ο βέλτιστος τρόπος θέρμανσης είναι η συνδυαστική θέρμανση. Αυτό σημαίνει πως, από τις 8 ώρες λειτουργίας της θέρμανσης του σπιτιού, τις πρώτες 4 ώρες να θερμαίνουμε το σπίτι με κλιματιστικά inverter A+ και τις υπόλοιπες 4 ώρες, με το σύστημα καυστήρα αερίου ή πετρελαίου

## Προτάσεις για βέλτιστο τρόπο θέρμανσης

Ο βέλτιστος τρόπος θέρμανσης είναι **η συνδυαστική θέρμανση.** Αυτό σημαίνει πως, από τις 8 ώρες λειτουργίας της θέρμανσης του σπιτιού, τις πρώτες 4 ώρες να θερμαίνουμε το σπίτι με κλιματιστικά inverter A+ και τις υπόλοιπες 4 ώρες, με το σύστημα καυστήρα αερίου ή πετρελαίου.  
Με τον τρόπο: 

- Τις πρώτες 4 ώρες με τα κλιματιστικά Inverter, πετυχαίνουμε τόσο αύξηση της θερμοκρασίας του θερμαινόμενου χώρου όσο και αφύγρανση
- Τις υπόλοιπες 4 ώρες θα τεθεί σε λειτουργία το μόνιμο σύστημα θέρμανσης του σπιτιού με καυστήρα, θα λειτουργεί οικονομικότερα και η ακτινοβολούμενη θερμότητα θα έχει θερμάνει τόσο τον αέρα του χώρου όσο και τα δομικά στοιχεία του χώρου (δάπεδα, οροφές, τοίχους).

Έτσι, όταν θα κλείσουμε τα καλοριφέρ λίγο πριν πάμε για ύπνο, τα δομικά στοιχεία που θα έχουν θερμανθεί, θα αποδώσουν την θερμότητα στον χώρο, δηλαδή **οι τοίχοι θα συμπεριφέρονται σαν θερμοπομποί.**

### **Τα πλεονεκτήματα της συνδυαστικής θέρμανσης**

Τα πλεονεκτήματα της συνδυαστικής θέρμανσης είναι τα εξής: 

- το μικρότερο μηνιαίο κόστος
- η ποιοτικότερη θέρμανση
- το μικρότερο κόστος συντήρησης
- η αξιοποίηση της θερμοχωρητικότητας των δομικών στοιχείων της κατοικίας, όταν κλείνει η θέρμανση. Δηλαδή, η ικανότητα που έχουν οι τοίχοι να αποθηκεύουν θερμότητα και όταν πέφτει η θερμοκρασία στο εσωτερικό του δωματίου να την αποδίδουν, με αποτέλεσμα οι τοίχοι να λειτουργούν σαν καλοριφέρ.

## **Tips για «έξυπνη» διαχείριση της θέρμανσης**

- Να αερίζεται η κατοικία τουλάχιστον 10 λεπτά το μεσημέρι.
- Θα πρέπει να ανοίγουμε τις κουρτίνες, τα παντζούρια, τα ρολά σε όλα τα δωμάτια που έχουν νότιο ή νοτιοδυτικό ή νοτιοανατολικό προσανατολισμό. Με αυτόν τον τρόπο έχουμε πετύχει μια παθητική προθέρμανση του κτιρίου.
- Μετά τη δύση του ηλίου, οπότε πέφτει και η θερμοκρασία, θα πρέπει να κλείνουμε τα ρολά/παντζούρια για να μην αφήνουμε να φύγει η θερμότητα από το εσωτερικό του σπιτιού προς τα έξω. Δηλαδή την εγκλωβίζουμε και δεν την αφήνουμε να περάσει «προς τα έξω».
- Θα μπορούσαμε να βάζουμε τον θερμοστάτη στους 18 βαθμούς με ταυτόχρονη λειτουργία ενός ανεμιστήρα. Αυτός ο ανεμιστήρας, ουσιαστικά κινεί τον θερμό αέρα στο δωμάτιο και η αίσθηση που έχει κανείς, είναι ότι, ενώ το σύστημα είναι ρυθμισμένο στους 18 βαθμούς, η θερμοκρασία του χώρου είναι 3 βαθμούς παραπάνω, δηλαδή στους 21 βαθμούς.
- «Ντύσιμο» του τμήματος του τοίχου με αλουμινόχαρτο  που βρίσκεται στην πλάτη του καλοριφέρ. Το αλουμίνιο είναι θερμόφυλο υλικό και αντανακλά την θερμότητα που εκπέμπεται από το καλοριφέρ στο εσωτερικό του χώρου και δεν την αφήνει να χαθεί στο εξωτερικό περιβάλλον, μέσω του εξωτερικού τοίχου.

[![Exported image](Exported%20image%2020260211195846-4.jpeg)](http://bit.ly/ImerisiaGnews)